<?xml version="1.0" encoding="UTF-8" ?>
<add>
<doc>
<field name="docno">18290</field>
<field name="source">Milliyet v.01</field>
<field name="url">www.milliyet.com.tr/2001/04/27/siyaset/siy05.html</field>
<field name="date">2001-04-26T21:00:00.000Z</field>
<field name="headline">Kader zirvesi</field>
<field name="text">ANAP'ta Ersümer için "şimdilik direnme" görüşü hakim oldu. Dananın kuyruğu liderler zirvesinde kopacak 
     HAKAN ŞANLITÜRK Ankara 

     Beyaz Enerji iddianamesinde suçlanan Bakan Cumhur Ersümer'e dönük istifa beklentilerine "rencide etmeyecek" bir formül arayan ANAP'ta "şimdilik direnilmesi" eğilimi benimsendi. Krizden çıkış arayan Türkiye kabinedeki istifa krizine kilitlenirken, Ersümer'in durumu bugün yapılacak liderler zirvesinde açıklığa kavuşacak. 
     Çanakkale'den dönen Ersümer dün sabah ANAP lideri Mesut Yılmaz'ın konutuna gitti. Toplantıya, daha önce Yüce Divan'a gönderilen ANAP'lı bakanlar Cengiz Altınkaya ile Sefa Giray'ın avukatlığını yapan Ömer Kayır ile ANAP'ın avukatı Erden Arısoy da çağrıldı. 
     
İddianame ve istifa      4 saat süren toplantıda iddianamedeki unsurlar ve Ersümer'in istifası değerlendirildi. Grup Başkanvekili Beyhan Aslan, iddianameyi incelediğini ve incelettirdiğini belirterek, Ersümer'in suçsuz olduğunu savundu. Aslan, MHP Grup Başkanvekili Oktay Vural'ın da iddianamede Ersümer'i sıkıntıya sokacak bir husus bulunmadığını söylediğini, gerekirse Anayasa değişikliğine gidilebileceği önerisini getirdiğini kaydetti. 
     
"Suçlamalar zorlama"      Ömer Kayır'ın suçlamaların zorlama olduğunu belirttiği ve sıkıntıya sokacak bir şey bulunmadığını ifade ettiği öğrenildi. Erden Arısoy ise, "içeriği doğru ise sonucu ve talebi yanlış, sonucu doğru ise içeriği yanlış" dedi. 
     
Başbakanlık'ta zirve      Konuttaki zirvenin ardından Başbakanlık'ta gerçekleşen toplantıya Yılmaz, Ersümer ve Ecevit katıldılar. Ersümer'in Ecevit'e iddianamedeki mütalaaların asılsızlığını anlattığı toplantıda ANAP'ta planlanan formül üzerinde duruldu. Bu sırada Ecevit'le telefon bağlantısı kuran MHP lideri Devlet Bahçeli'nin de görüşünün alınmasının ardından konunun bugün yapılacak liderler zirvesinde karara bağlanması kararlaştırıldı. 
     
Yılmaz arabasına aldı      Yılmaz, konutundaki toplantının ardından Başbakanlığa hareket ederken, Ersümer'i de arabasına alarak destek mesajı verdi. Başbakanlığa, Yılmaz ve Ersümer arka arkaya girdiler. Çıkış yolu arayan hükümetin bu konudaki tutumunda Başbakan Bülent Ecevit'in de etkili rol oynayacağı kaydedildi. 
     
Üç aşamalı plan      Öncelikle Ersümer ve ANAP'a yönelik suçlamalar yanıtlanarak, suçsuzluğun kamuoyuna anlatılması yoluna gidilmeli. 
     Bu süreçte DYP'nin Ersümer hakkında verdiği gensoru önergesinin reddi sağlanmalı. 
     İstifa Ersümer'in suçsuzluğunun kanıtlarla anlatılması ve gensorunun reddinin ardından ANAP'ı ve Ersümer'i rencide etmeyecek, hükümeti rahatlatacak, yargının da önünü açacak bir yol olarak gündeme getirilmeli. 
     Görevden ayrılması halinde yapacağı toplantıya ANAP'lı bütün bakanların katılması benimsenen Enerji Bakanı Ersümer'in, üç liderle birlikte basın toplantısı yapabileceği de dile getirildi. 
     
Her zeminde hesap veririm      Enerji Bakanı Ersümer, ANAP Genel Başkanı Mesut Yılmaz'ın konutundaki toplantı sırasında, "Yüce Divan dahil, her zeminde veremeyeceğim hesap yoktur" dedi. 
     
Enerjik maraton      09.45 Devlet Bakanı Rüştü Kazım Yücelen, Yılmaz'ın evine geldi. 
     09.50 Ersümer, Yılmaz'ın konutuna geldi. Diğer bakanlar araçlarından konutun önünde inerken, Ersümer araçla konutun içine kadar girdi. 
     10.00 Çalışma ve Sosyal Güvenlik Bakanı Okuyan, Yılmaz'ın konutuna geldi. 
     10.05 Turizm Bakanı Erkan Mumcu, Nenehatun'daki ANAP'lı bakanlar zirvesine katıldı. 
     11.15 ANAP Grup Başkanvekili Beyhan Aslan, Yılmaz ve ANAP'lı bakanların toplantısına katıldı. 
     11.45 Sabah saatlerinde, hakkında Ersümer'in yerine bakan olacağı söylentileri çıkan Mustafa Taşar Yılmaz'ın konutuna geldi. 
     13.30 Yılmaz'la birlikte ANAP'lı kurmayların iddianameyi incelediği toplantı sona erdi. 
     14.30 Ersümer ve Yılmaz aynı araçla konuttan ayrılarak Başbakanlığa geldi. Devlet Bakanı Yüksel Yalova, Başbakanlığın kapısında ikiliyi karşıladı. 
     14.45 Ecevit ve Hüsametin Özkan, Yılmaz'ın Başbakanlık'taki makamına geçerek Ersümer'le birlikte durum değerlendirmesi yaptı. 
     15.00 Hükümette revizyon beklentisini pek çok kez dile getiren TÜSİAD Ersümer'in istifasını istedi. 
     16.10 Başbakan Ecevit ve Özkan, Yılmaz'ın makamından ayrıldı. 
     
TÜSİAD patladı Ersümer istifa etsin      Türk Sanayici ve İşadamları Derneği TÜSİAD , Bakan Ersümer'in, "siyasi sorumluluğun gereğini yerine getirerek istifa etmesini" istedi. TÜSİAD'dan yapılan açıklamada şöyle dendi "Beş aylık sürede, bakanlığın faaliyetleri durma noktasına gelmiştir. Türkiye'nin içinde bulunduğu zor şartlarda üretimi ve istihdamı artırıcı katkı yapabilecek birçok proje askıdadır. TEAŞ kadroları yenilenmelidir." 
     
     Gözler Bahçeli'de 
Kurmaylar İstifa etsin      Gözlerin çevrildiği MHP, bakanın istifa etmemesini tepkiyle karşıladı. MHP başkanvekillerinden Oktay Vural, Ersümer'in istifa etmemesini "rahatsız edici" diye değerlendirirken, İsmail Köse, Meclis soruşturması açılması gerektiğini dile getirdi. Devlet Bakanı Faruk Bal ise, Ersümer hakkında bir gensoru verilmesi halinde, MHP'nin genel politikalarına göre bir karar vereceklerini söyledi. 
     
     FP'den araştırma önergesi 
Suçlu demiyoruz amaÜMRAN AVCI İstanbul 
     FP Genel Başkanı Recai Kutan, Enerji Bakanı Cumhur Ersümer hakkında gensoru yerine araştırma önergesi verdiklerini belirterek "Çağrıda bulunuyoruz. İddianamede ağır suçlamalar var. Ahlaki bakımdan istifa etmesi ve Yüce Divan'da aklanması gerekir" dedi. Kutan, Ersümer'e "mutlaka suçludur" anlayışıyla bakmadıklarını da söyledi. 
     
     



 SİYASET</field>
</doc>
</add>