<?xml version="1.0" encoding="UTF-8" ?>
<add>
<doc>
<field name="docno">30213</field>
<field name="source">Milliyet v.01</field>
<field name="url">www.milliyet.com.tr/2001/07/04/siyaset/siy04.html</field>
<field name="date">2001-07-03T21:00:00.000Z</field>
<field name="headline">Avrupa'dan uyarı geldi 312'yi ırkçılara da uygulayın</field>
<field name="text">Avrupa Komisyonu raporunda 312. maddenin sadece ayrılıkçı ve köktendinci görüşlere karşı uygulandığı ifade edildi 
     GÜVEN ÖZALP Brüksel 

     Avrupa'dan Ankara'ya, Türk Ceza Kanunu'nun "meşhur" maddelerinden 312 konusunda uyarı geldi. Irkçılık ve Hoşgörüsüzlüğe Karşı Avrupa Komisyonu ECRI tarafından hazırlanan raporda, 312. maddenin sadece ayrılıkçı eğilimlere ve köktendinci görüşlere karşı değil, "garanti altına aldığı" tüm alanlar için uygulanması çağrısı yapıldı. 
     ECRI'nin bu konudaki en önemli eleştirisini, 312. maddenin özellikle antisemit Yahudi düşmanı yaklaşımlara karşı uygulanmadığı iddiası oluşturdu. Avrupa Konseyi çatısı altında çalışan ECRI'nin raporunda, son yıllarda Türkiye'de, özellikle "azınlıklara" yönelik ırkçılık ve hoşgörüsüzlüğün giderilmesi konusunda atılan adımlardan övgüyle bahsedilirken, "Irksal nefreti teşvik etmeyi yasaklayan yasalar, azınlık grubu üyelerine yönelik konuşmalarda uygulanmıyor" ifadelerine yer verildi. ECRI, azınlıkları hedef alan, çoğu zaman antisemit nitelikli sözlü ve yazılı girişimler bulunduğunu dile getirerek, "Bu tür durumlarda 312. madde uygulanıyor gibi gözükmüyor" yorumunda bulundu. Komisyon, Türk yetkililere çağrıda bulunarak, bu konuda aktif bir yaklaşım benimsemelerini ve yasa uygulayıcıların "her türlü nefrete teşviki" ciddiye almalarını istedi. 
     Özellikle köktendinci ve aşırı milliyetçi eğilime sahip bazı medya organlarının antisemit yaklaşımlarının rahatsızlık yarattığına da dikkat çeken ECRI, son yıllarda Adolf Hitler'in Mein Kampf Kavgam adlı kitabının ve benzeri yayınların artışının da yine dikkat çekici olduğunu vurguladı. Türkiye'de etnik ve kültürel açıdan büyük çeşitlilik olduğu kaydedilen raporda, bu çeşitliliğe karşın farklı grupların üyelerinin kendilerini ifade etme olanaklarının sınırlı olduğu belirtildi. 
     



 SİYASET</field>
</doc>
</add>