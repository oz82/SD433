<?xml version="1.0" encoding="UTF-8" ?>
<add>
<doc>
<field name="docno">142141</field>
<field name="source">Milliyet v.01</field>
<field name="url">www.milliyet.com.tr/2003/03/12/siyaset/siy08.html</field>
<field name="date">2003-03-11T22:00:00.000Z</field>
<field name="headline">Sezer yine inceleyecek</field>
<field name="text">Erdoğan, yeni kabinesini Çankaya'dan değişmeden geçirmek istiyor ama Sezer listeye gözü kapalı onay vermeyecek 
     SERPİL ÇEVİKCAN 

     59. Hükümet'i kurmakla görevlendirilen AKP Genel Başkanı Recep Tayyip Erdoğan, dün Siirt Milletvekili sıfatıyla Çankaya Köşkü'ne çıktığında Cumhurbaşkan Sezer'in ilk cümlesi müstakbel başbakanın "milletvekili" sıfatıyla ilgili oldu. Sezer, AKP hükümetinin kurulduğu günden bu yana Köşk'le "yok" denecek kadar az ilişki kuran Erdoğan'ın elini sıkarken, "Milletvekili seçilmenizden dolayı kutluyorum" dedi. 
     
     Başarılar diledi 
     Sezer'e teşekkür eden Erdoğan'ın Cumhurbaşkanı'nın makamında kaldığı yarım saatte karşılıklı nezaket cümlelerinin ardından AKP liderinin hükümeti kurmakla görevlendirildiğine ilişkin resmi yazı hazırlanarak muhatabına verildi. Görüşmenin Sezer'in Erdoğan'a hükümeti kurma çalışmalarında başarılar dilemesiyle bittiği kaydedildi. 
     Kulislere yansıyan bilgilere göre, görüşmede, Türkiye'nin sıcak gündeminin önemli sorumluluklar getirdiği yolunda bazı genel değerlendirmeler de yapıldı. 
     
     Bakan değişiklikleri unutulmadı 
     Sezer'in görevlendirme aşamasında "hiçbir sürpriz" yapmayacağından emin olan Erdoğan ise 59. Hükümet'i en kısa sürede kurma iradesini ortaya koyuyor. Ancak kulislerde AKP yönetiminin kamuoyuna yansıtmadığı bir endişeyi alttan alta taşıdığı dillendiriliyor Kabine listesini üzerinde en ufak bir oynama yapılmadan Sezer'den geçirmek. 
     Köşk çevrelerinden yansıyan hava ise Sezer'in tıpkı Abdullah Gül kabinesinin listesinde yaptığı gibi gözü kapalı onay vermeyeceği yönünde. Sezer'in olası yeni isimlere ya da görev kaydırmalarına ilişkin kendi değerlendirmelerini listenin şekillenmesine yansıtmasının doğal karşılanması gerektiği vurgulanıyor. 
     Sezer'in bazı bakanların yer değiştirmesine yol açan uyarısı henüz hafızalardan silinmedi. Bu nedenle Erdoğan'ın listeye eklenecek yeni isimlere ilişkin detayları da Köşk'e çıkarken yanında götüreceği belirtiliyor. 
     



 SİYASET</field>
</doc>
</add>