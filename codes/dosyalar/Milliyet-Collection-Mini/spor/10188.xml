<?xml version="1.0" encoding="UTF-8" ?>
<add>
<doc>
<field name="docno">10188</field>
<field name="source">Milliyet v.01</field>
<field name="url">www.milliyet.com.tr/2001/03/06/spor/ygsuru.html</field>
<field name="date">2001-03-05T22:00:00.000Z</field>
<field name="headline">Takım ruhu</field>
<field name="text">ÖMER ÜRÜNRÜL 

     Galatasaray yarın gece Ali Sami Yen'de hayati bir sınıva çıkıyor. Kazanırsa Şampiyonlar Ligi'nde çeyrek finalist oluyor. Beraberlikte iş Paris deplasmanına kalıp oldukça zorlaşıyor. Yenilgide hemen hemen herşey bitiyor. 
     Milan bu sene ne takım tertibinde, ne saha içi kurgusunda istikrarı sağlayamadı. Bir doksan dakika içinde bile bölüm bölüm ters kutuplar çiziyor. Ama herşeye rağmen geniş, kaliteli kadrosu, deneyimi ve dünyaca ünlü ismiyle Milan çok zor bir rakip. 
     Galatasaray'daki genel fiziki tahribatın ve meydana gelen rekor sayıdaki sakatlıkların nedenini köşemizde defalarca gündeme getirdik. Yarın gece kritik eksikler dışında bazı isimler de riski göze alarak mecburen forma giyecekler. Tabi bunların bir de idmansızlık sorunları var. Milan'ın da çok eksiği var. Ama İtalyan ekibinin kadrosu Galatasaray'ın iki katı daha geniş. 
     Yarın gece temel taktik ilke kontrollü anlayışa sadık kalıp, gerekli yerlerde tempoyu zorlamaktır. Savunma prensiplerinde en çok üstünde durulması gereken noktalar rakip ataklarda kenarları kapatarak orta saha defans bütünleşmesiyle alan daraltmak, Sevchenko'yu yardımlaşmalı kontrol altında tutarak yaratıcı özelliklerini kullandırtmamak, en önemlisi de duran toplara dikkat etmektir. Bilhassa kornerlerde, yan frikiklerde yüksek konsantrasyon, ön ve arka direkte akılcı vücut vücuda temaslı adam paylaşmak şart. 
     Milan'ın en büyük saha içi rahatsızlığı, ofansif girişimlerden sonra uygulanan ilk hücum preste başarı sağlanamazsa defans bloku geniş alanda yakalanıyor. Hele skor dezavantajındaysalar bu rahatsızlık üst düzeye çıkıyor. Galatasaray'ın dikkat etmesi gereken diğer bir konu da Milan'ın geride takım halinde gömüldüğü bölümlerde ataklar olgunlaşırken basit pas hatası yapmamaktır. Kaybedilen toplardan sonra da geriye çabuk dönmeye özen gösterilmelidir. 
     Lucescu'ya tek önerimiz hiç olmazsa bu kritik karşılaşmada Hagi - Jardel ikilisini idareli kullanıp zamanında değişikliğe gitmesidir. 
     Galatasaray'ın sahaya süreceği takım tertibini bile bulmakta sıkıntılar yaşadığı böylesine zor bir gecede en büyük saha içi silahı bugüne kadarki bir çok başarıda etken olan takım ruhudur. 
     Tüm okurlarımın Kurban Bayramı'nı en içten dileklerimle kutluyorum. 
     


 SPOR</field>
</doc>
</add>