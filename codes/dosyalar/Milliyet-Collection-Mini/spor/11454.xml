<?xml version="1.0" encoding="UTF-8" ?>
<add>
<doc>
<field name="docno">11454</field>
<field name="source">Milliyet v.01</field>
<field name="url">www.milliyet.com.tr/2001/03/15/spor/spo03.html</field>
<field name="date">2001-03-14T22:00:00.000Z</field>
<field name="headline">Yolun sonu final'</field>
<field name="text">Lucescu iddialı konuştu, "PSG maçının ikinci yarısındaki futbolumuzu görünce inancım daha da arttı" dedi. Rumen hoca, "Hedefimiz şampiyonluk" diye konuştu 
     4-2 kazanabilirdik' 
     GALATASARAY Teknik Direktörü Mircea Lucescu, futbolcularına övgüler yağdırdı, hedeflerini Şampiyonlar Ligi şampiyonluğu olarak bildirdi. Lucescu, "PSG maçının ikinci yarısındaki futbolumuzu görünce takımıma olan inancım daha da arttı. Bu yolun sonu final. Paris'te 2 - 0 yenik götürdüğümüz maçı 4 - 2 kazanabilirdik de... Ama çok gol kaçırdık" dedi. 
     
     Tur iptal edildi 
     SARI - Kırmızılı futbolcuların dünkü Paris turu "güvenlik" nedeniyle iptal edildi. Futbolcular uçak saatini otelde beklerken, sadece Rumen oyuncular alış veriş yaptılar. Galatasaray Asbaşkanı Ali Dürüst, "Olaylardan biz sorumlu değiliz. Bu nedenle ceza almamız anlamsız olur. UEFA nezdinde gerekli girişimlerde bulunuyoruz" ifadelerini kullandı. 
     
Lekelenmiş zafer      Fransız basını, olayları "Acı hatıra" diye yorumladı, "İki tarafın vahşice saldırılarına tanık olduk" ifadeleri kullanıldı 
     PARİS Saint Germain - Galatasaray maçında meydana gelen olaylar Fransız basınında da geniş yer aldı. Liberation, PSG'nin Galatasaray'ı yenmesini başarı olarak gösterdi, "Ancak lekelenmiş zafer" yorumunu yaptı. L'Equipe, "4 - 3 yenildiği Deportivo boğulmasından sonra PSG dün ciddi bir tepki gösterdi. Ama tribündeki olaylar futbolu 20 dakika durdurdu, acı bir hatıra bıraktı" diye yazdı. 
     FRANCE Soir, "Tribünlerde şekillenen savaş sahaya aksetti. İki tarafın vahşice saldırılarına tanık olduk. Neyse ki Ümit ve arkadaşları sükunete dönüş örnekleri verdi. Polis görevini yapamadı" ifadelerine yer verdi. Aynı gazetede Platini'nin "Ben Heysel felaketini yaşadım. 35 ölü gördüm. Bayram havasını bozdular" dediğini de belirtti. Le Parisien ise "Deli dana ateşi bitti" manşetini attı. 
     İTALYAN basını da olaylara geniş yer ayırırken, UEFA'nın Galatasaray'a da ceza verebileceğini iddia etti. Tutto Sport, Sarı - Kırmızılı taraftarların tribünden kaçmasını, "Taraftarlar sahayı istila etti" diye yazarken, Galatasaray'ın çeyrek finali garantilemişken ağır ceza alma riskiyle karşı karşıya kaldığını ileri sürdü. La Gazzetta dello Sport, "PSG'nin vedası lekeli oldu" başlığını kullandı. 
     
     Türkleri öldürün' 
     PARİS Saint Germain - Galatasaray maçında Ermenilerin başı çektiği tribün terörü aklı başında Fransızları bile çileden çıkardı. "Bologne" tribününden maçı izleyen bir Paris Saint Germain bayan taraftarı kulübün internet sitesine yazdığı mektupta "Öldürün onları. Türkleri öldürün diye bağırıyorlardı. Ne büyük utanç. Böylesine korkunç bir maç izlemedim. Yaşadıklarım karşısında şok oldum" görüşlerine yer verdi. 
     LAURENCE kod adı ile attığı e - mailde büyük bir hayal kırıklığına uğradığını belirten Parisli bayan taraftar, "Kavgadan başka bir şey düşünmeyen bu aptalların yanında neden bulunduğuma anlam veremedim. Burada ne işim var diye düşündüm. Pislikler, siz Fair - Play'den ne anlarsınız ki Her zaman iftihar ettiğim taraftarların vahşetinden utan duyuyorum" diye tepkisini dile getirdi. 
     
     Paris'te para zirvesi 
     GALATASARAY'da Başkan Faruk Süren ile Teknik Direktör Mircea Lucescu, Paris Saint Germain maçından sonra otelde bir araya geldiler ve saatler süren bir toplantı yaptılar. Süren, "15 Mart'a kadar paraların ödenmemesi halinde idmana çıkmayacağım" diyen Lucescu'ya bu kararından vazgeçmesini söyledi. 
     ŞU anda bir tarih veremeyeceğini söyleyen Süren, "Ancak Galatasaray'da kimsenin beş kuruşu kalmadı. Sonunda alacaklarınızı ödeyeceğiz" dedi. Futbolcularına verdiği sözü hatırlatan Lucescu ise ödemenin hiç değilse Şampiyonlar Ligi çeyrek finalinden önce yapılmasını istedi. 
     
     İşte bilanço 56 yaralı 
     PARİS St.Germain - Galatasaray maçında yaşanan olaylar, ardında acı bir bilanço bıraktı. Parc des Princes Stadı'ndaki arbedede çoğunluğu Türk toplam 56 kişi yaralanırken, bunlardan 17'si hastaneye kaldırıldı. Yaralananlar arasında dört de UEFA saha içi görevlisi bulunduğu ifade edildi. Fransız polisi ise olaylarla ilgili olarak sadece altı kişiyi gözaltına aldı. 
     
     UEFA'ya savunma 
     UEFA Disiplin Komitesi, Parc des Princes stadında yaşanan olaylarla ilgili kararını 21 Mart'taki toplantıda verecek. Karşılaşmanın hakem ve gözlemcilerinden 48 saat içinde gelecek raporların ardından UEFA yetkilileri, ev sahibi Paris St.Germain'den de savunma alacak ve tüm veriler inceledikten sonra karara varılacak. 
     
     Sahası kapanabilir 
     UEFA Basın Direktörü Tomas Giordano, bu tip olaylarda ev sahibi takıma ihraç ve saha kapama da dahil olmak üzere ağır cezalar verilebileceğini söyledi. Giordano, ancak bu stadda taraftar olaylarının fazla yaşanmamış olmasının, Fransız takımının alacağı cezada hafifletici unsur olabileceğini belirtti. Türk taraftarların sahaya girmesi nedeniyle Galatasaray'a da para cezası gelebilecek. 
     
     Şaşkın başkan 
     PARİS St.Germain Başkanı Laurent Perpere'nin olaylarla ilgili açıklamaları şaşkınlık yarattı. Başkan Perpere, biletleri kendilerinin satmış olmasına ve Fransız polisinin kontrollerine rağmen Türk taraftarlarının yanlış yere oturduklarını iddia etti. Perpere, "Yaşananlardan büyük üzüntü duyuyoruz. Ancak bu olayların çıkmasında Galatasaray taraftarlarının kendilerine ayrılan yerde oturmamalarının da etkisi var. Ayrıca sahaya inenler de Sarı - Kırmızılı kıyafetler giyiyordu" dedi. 
     


 SPOR</field>
</doc>
</add>