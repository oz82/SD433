<?xml version="1.0" encoding="UTF-8" ?>
<add>
<doc>
<field name="docno">25514</field>
<field name="source">Milliyet v.01</field>
<field name="url">www.milliyet.com.tr/2001/06/07/spor/yuru.html</field>
<field name="date">2001-06-06T21:00:00.000Z</field>
<field name="headline">Bir çuval incir</field>
<field name="text">ÖMER ÜRÜNDÜL 

     Bugüne kadar uluslararası temaslarda dört gün arayla oynadığımız maçların ikincilerinde hep kötü futbol sergiledik. Çoğunda da sahadan boynumuz bükük ayrıldık. Ayrıca kısa süre önce Üsküp'teki karşılaşmada Makedonya karşısında ecel terleri döktük. Yenik durumdayken farklı kaybedeceğimiz pozisyonlar verdiğimiz maçı tesadüfen kazandık. 
     İşte bütün bu ders niteliğindeki örnekler belleklere yerleşmişken Bursa'da Makedonya önüne çıktık. Bir de üstelik Azerbaycan'dan büyük bir sürpriz haberi gelmişti. Artık 2002 Dünya Kupası'na iyice yaklaşmıştık. Ama yine alışılmış tongaya düştük. Başlangıç motivasyonu ve oyun disiplini sıfırdı. Sanki idman maçına çıkmıştık. Rakibin ne yapacağını ölçüp biçmeyen orta sahamız aşırı pas hataları yaptı, top rakipteyken de tedbirsiz davrandı. Boş alanlar bıraktı. Geriye geç döndü. Defans bloku asli görevini unuttu. Bu yanlışların sonucu iki farklı skor dezavantajına düştük. Ardından panik başladı. Hiçbir olgun atak geliştiremedik. Doldur boşaltlarla bulunan pozisyonlarda büyük acemilikler içindeydik. Devre biterken farkı bire indirdik. Bu bir ümitti. 
     İkinci yarı başında yoğun baskı kurduk. Ve kırmızı kartla Makedonya sayısal eksikliğe düşünce şansımız artmıştı. Kısa sürede de beraberliği yakaladık. Ancak daha bitime otuz dakika varken en rahat olacağımız zamanda yine telaş başladı. Ve 60 metrelik bir kontratakta kademesiz yakalanıp faule neden olduk. Bu frikikte de Rüştü'nün büyük hatasıyla tekrar yenik duruma düştük. Ondan sonra attığımız gol sadece beraberliği kurtarmamıza yetti. 
     Acayipliklerle dolu bir maçtı. İleri uçta yer alan Hakan Şükür, Oktay ve sonra Hasan Özer adeta büyülenmiş gibiydiler. Hele Hakan Şükür'ün bu kadar pasif futboluna hiç tanık olmamıştık. Tardelli bize de kötülük yapmış. Kendilerine güvenleri yoktu. Hep zoru yaptılar. Bu kadar yoğun, ama programsız baskıda üç gol bulduk. Üçünü de defans blokundan Alpay attı. Teknik Direktör Şenol Güneş'in en büyük yanlışı Fatih - Tayfun değişikliğini çok geç yapmasıydı. Doksan dakikanın geneline baktığımızda olumlu açıdan gözümüze çarpan isimler Alpay, Emre ve Abdullah'tı. 
     Sonuç olarak büyük avantaj elde edebileceğimiz maçta bir çuval inciri berbat ettik. 
     



 SPOR</field>
</doc>
</add>