<?xml version="1.0" encoding="UTF-8" ?>
<add>
<doc>
<field name="docno">112993</field>
<field name="source">Milliyet v.01</field>
<field name="url">www.milliyet.com.tr/2002/10/15/magazin/yazdud.html</field>
<field name="date">2002-10-14T21:00:00.000Z</field>
<field name="headline">Tarkan'ın bayram taarruzu</field>
<field name="text">Hayko Garden Keyifli'de, Aydan Şener'in şaşkınlığı, Geçmişi Olmayan Adam', Şamdan artık klasik, Melek'in yeni mekanı, Nükhet ile Cenk'den süper proje, Kumkapı'da Patara, Faruk Saraç'dan muhteşem defile... 
     Yine yoğun bir hafta yaşadım. Yeni mekanlar, açılışlar, defileler... Güzel arkadaşım ve erkek modasının rakipsiz isimlerinden Faruk Saraç'ın merakla beklenen 2002-2003 defilesini, perşembe günleri sokağa çıkmamama rağmen izledim. Defile, Bizim Lösemili Çocuklar Vakfı Hastanesi'ne katkı sağlamak amacıyla düzenlendi. 550 parçadan oluşan ve Türkiye'de ilk kez senfoni müzik orkestrası eşliğinde canlı müzikle sunulan defilede Atilla Saral, Yaşar Alptekin, İsmet Özhan, Berke Hürcan, Şenol İpek, Hasan Yalnızoğlu podyuma çıktılar. Defileye, Fatih Kral Mobilya'nın sahibi olan sevgili dost Fatih Kral, Ceyo, Erbil Süel Ayakkabıcılık gibi pek çok firma sponsor oldu. Kokteyl ile başlayan defilede ünlü modacılar Hayri Akduman ve Nur Yerlitaş, Hülya Aşık, Mukaddes Akça, eski emniyet müdürü ve bakanlardan Necdet Menzir ile eşi, İstanbul eski Valisi Nevzat Ayaz ile Namık Kemal Şentürk ve eşleri, sosyetenin gözde çifti Buket-Hayrettin Taşdelen, Aydan Şener, Gülay Kamaz, İTO Başkanı Mehmet Yıldırım, vakfın başkanı Gündüz Gdikoğlu ve eşi, Orhan Gencebay, Sevim Emre vardı. Bir ara İpek Tuzcuoğlu'nu gördüm. Hani şu Asmalı Konak'ın Dicle'sini. Bana göre dizinin asıl kadın başrol oyuncusu o. İzlerken tüyleri diken diken oluyor insanın. Büyük oyuncu. Valla bu kıza oynayan, kazanır. Yeni sezonun modasını güzel dostum Faruk Saraç'tan aldım. Renklerde ağırlık kahve ve taba tonlarındaymış. Deri çok fazla kullanılmış. Faruk Saraç erkeği' bu sezon daha farklı bir imajla karşımıza çıkıyor. Çünkü hayatın sıkıntılarından kurtulmak isteyenleri düşünen Saraç, daha spor ve rahat kıyafetleri ön plana çıkarmış. Efendim, bu hafta tabir-i caiz ise kaşla göz arasında bir de film izledim The Bourne Identity -Geçmişi Olmayan Adam'. Aksiyon, gerilim, macera sevenler için ideal. Hafızasını kaybetmiş genç bir adam İtalyan balıkçıları tarafından denizden kurtarılır. Ölmek üzere olan adamın sırtında mermi parçaları ve kalçasında gömülü olarak yazılmış bir İsviçre bankasının hesap numarası bulunur. Genç adam geçmişini hatırlamamaktadır. Zürih'deki banka kasasının açılmasıyla yüklü miktarda para, genç adam adına düzenlenmiş çeşitli pasaportlar, otomatik silah ve Paris'deki bir adrese kayıtlı Jason Bourne ismi ortaya çıkar. Olaylar bundan sonra gelişir. Genç adam Paris'e gitmeye karar verir, fakat geçmişini kurcaladıkça tehlike ile karşılaşır. Olaylar Virginia'daki CIA karargahına kadar uzanır. Başrollerini Matt Damon ve Franka Potante'nin paylaştığı film pazar gününüz için iyi bir seçim olabilir. Uzun bir aradan sonra Hayko, Beşiktaş'daki Garden Keyifli'de keyifli gecelere başladı. Hafta sonları saat 23.00'den itibaren sahne alan Hayko'nun zengin bir repertuvarı var. Garden Keyifli yemekli ve saat 20.30'da başlıyor. 
     Bir zamanlar Çiftehavuzlar'da herkesin beğenisini kazanan fasıl restoranı Biz Bize'nin de bu arada kalitesi bozulmuş. Nedeni, Perihan Savaş'ın buradan elini çekmesiymiş. Çünkü buranın sahibi Mehmet Aşkın ile birlikteliğine son veren Perihan Savaş mekanla da hiç ilgilenmiyormuş. 
     
Excellent Cafe, Şamdan farkı, Haberevi      Efendim, internet çağındayız. Gün geçmiyor ki yeni bir internet gazetesi çıkmasın. Bunlardan biri de eski meslekdaşım ve iş adamı Ali Uzer'in yeni yayına giren Haberevi. Meraklılar için sitenin adresi www.haberevi.com. POSTA, Türkiye'nin en çok satan gazetesi. Gazetenin en çok ilgi çeken eklerinden biri de bulmaca. Eki hazırlayan sevgili arkadaşım Nedret Erdoğdu'yu pek çok okuyucum merak edince ilk kez bizden birini köşeme taşımaya karar verdim. Nedret, İstanbul Üniversitesi İletişim Fakültesi'ni bitirmiş. Üniversite yıllarında profesyonel olarak dergilere bulmaca hazırlayan Nedret, 1996 yılından beri POSTA'nın bulmaca ekini hazırlıyor. Merakınızı birazcık giderebildiysem ne mutlu bana. Efendim, Hüseyin Kabason, Maslak Seba Sinemaları'nın altındaki Excellent Cafe'nin işletmecisi. Dünya beyefendisi bir insan. Yıllarca İtalya'da yaşadığı için Türkçesi biraz yarım ama o kadar şeker ki. "Şenay Abla, bizi ihmal ettin. Burnunun ucundayız, mönü değişti, gel" deyince sevgili komşularım Ferit-Aşkım Sağıroğlu ve onların yakın arkadaşı Ece ile gittim. Bir başka masada Seba İnşaat'ın ortaklarından Haşmet Mürşit, sosyetenin gözde isimlerinden Nilgün Delikan ve grubu oturuyorlardı. Bu kış Excellent'da büyük değişiklikler varmış. O gece masaya lumpyat böreği geldi. Mısır unundan yapılmış, içinde kıyma var. Hoş birşey. Ispanaklı tavuk köftesi, kompozisyon salata, spagetti al corsa, ıspanaklı ve mantarlı dana bonfile yedik. Hepsi lezzetliydi. Çıkışta yakın arkadaşım sevgili Mehmet Tuna'nın Şamdan'ında aldım soluğu. Adım atacak yer yoktu. Eee, Şamdan klasiği, malum. Burası artık evimiz gibi oldu. Ama eski şeflerden Hüseyin ile Ekrem'i gözüm aramadı desem yalan söylemiş olurum. Mehmet ve güzel karısı Şehnaz ile sohbet ettim. Çok mutlular, Allah bozmasın. Başarılı yönetici Selma Şeşbeş koşturma içindeydi. Bir ara Selim Hamamcıoğlu'nu gördüm, yanında esmer bir bayanla sohbet ediyordu. Nuri Yönver, Muharrem Çakır, Mahmut Aydın, Canan Yaka-Ergin Tanca, Numan Ceyhan, Nurettin Hasman, Ali Sayar, Tayfun Demirören, Alican Ulusoy, Eroğan Akşit, Kral Mobilya'nın sahibi Fatih Kral o kalabalıkta görebildiğim isimler oldu. 
     
La Pergola başarılı, Melek'in meyhanesi Sarraf'      Bir yıl, belki de daha çok olmuştur Kumkapı'ya uğramayalı. Adana'dan gelen bir arkadaşım merak edince tur attık. Eski tadı, tuzu kalmamış ama yeni yerler açılmış. Bunlardan biri de Patara Restaurant. 5 katlı bir bina. Her türlü taze meze ve deniz ürünleri var. Her akşam 8 kişilik fasıl ekibi keyifli saatler yaşatıyor. İşletmeci Cem Hırımyan, Genel Müdür Ramazan Ürenler ve Halkla İlişkiler Müdiresi Melek Yılmaz hoş bir ekip oluşturmuşlar. La Pergola'da bir arkadaşımıza sözümüz olduğu için yemeğe kalamadık. Ama ilgilenenler için telefon numarasını veriyorum 0212 458 46 47. 
     La Pergola'da bizi müşterek bir arkadaşımız, Polo 13'ün başarılı işletmecisi sevgili Ali Sayar bekliyordu. Hafta arası olmasına rağmen, maşallah La Pergola'da işler yerindeydi. Şüphesiz bunda, işletmeyi yürüten Sevil Özdikmen'in büyük rolü var. Tabii şefler Turan, Faruk ve Nurettin de işinin ehli çocuklar. O gece Ali, üzerinde kızartılmış tavuk parçacıkları olan sezar salata yedi. Konuğum ve ben fırında ızgara levrek istedik. Üzeri incecik patateslerle örtülüydü. Finali de karışık dondurma ile yaptık. Aslında La Pergola'da çeşit çok da ben Milano, ardından Diyarbakır, Mardin, Urfa derken kantarın topunu kaçırıp 5 kilo alınca bir yandan spor yapıp bir yandan da boğazımı tutmaya çalışıyorum. La Pergola'nın kapı ve güvenlik sorumluları Halit Akyüz ile Sait Doğan bile aldığım kiloların farkına vardılar ne yazık ki. Bu yıl Bodrum'da M M Balık olarak fırtına gibi esen Melek Boz kışlık mekanını Kuruçeşme'de açacak. Ama M M olarak değil. 
     Bu kez çok şık bir meyhane olacak ve hafta arası canlı müzik koyacak. Sarraf' adıyla 22 Ekim'de hizmete girecek olan meyhanede büyük sürprizlerin olacağını söyleyen Melek, fiks mönüyü 40 milyon lira yapacak. 
     
Oba eğlence dünyasına dev kadrolarla dönüyor      Efendim, çarşamba günkü yazımda Tarkan ile ilgili bir anekdot vardı. Bir dergide Tarkan'ın beni protokol listesinden çıkardığına dair haber yer almıştı. Ben, Tarkan'ın bu olaydan haberi olmadığını ve yanındaki yalakaların böyle bir davranış içinde bulunduklarını belirtmiştim. Biraz da Tarkan'a kırılarak, onun sanatına, karizmasına hayran olduğumu ama aslında Sezen'ci olduğumu yazmıştım. Sağolsun Tarkan telefon açtı, olayla uzaktan yakından ilgisinin olmadığını söyledi. Bu sırada yıllarını eğlence dünyasına vermiş ve başarılı olmuş bir ağabeyimiz, Çapari Balık Lokantası'nın ortağı Cihan Oskay telefonu eline aldı, bana sevgilerini belirtti. Teşekkür ederim, kıskananlar çatlasın. Tarkan ile fanatik hayranı olduğum Sezen Aksu, 20 yıllık arkadaşım olan Oba'nın sahibi sevgili Murat Demircan'ın Oba'sında bayramın birinci günü sevenlerinin huzuruna çıkacaklar. Yani 6 Aralık'ta. Tarkan'ın ağabeyi Hakan Tevetoğlu da ortakmış mekana. Haber pek çok dergi ve gazetede çıkmış olabilir ama kulaktan dolma. Detayları benden öğrenin. Oluşumda DMC Doğan Music Company 'nin Genel Koordinatörü Ercan Saatçi de var. Tarkan, bu yatırımın büyük kısmını ailesi için yapıyor. Türkiye'de kaldığı sürece Oba'da olacak. Sezen Aksu'dan sonra Muazzez Ersoy ve İlhan Şeşen aynı sahneyi birlikte paylaşacaklar. Pek çok dünya starı da Oba'da sahne alacak. Burada 300 kişi yemek yerken, aynı anda iki tane 300 kişilik dev bardan program izlenebilecek. Ben bu işe çok sevindim. Mekan, evimin yakınında. E, bayramla birlikte üç aylar nedeniyle kendime koyduğum içki yasağım da kalkıyor. Oh Sezuş'um Seni de Tarkan'ı da Muazzez'i de çok özlemiştim, iyi oldu valla. Efendim, siz bu satırları okurken ben ekip başı sevgili Yazgülü Aldoğan, Füsun Özbilgen ve Ahmet Cumalı ile birlikte önce İzmir, ardından Manisa, Aydın, Denizli, Muğla'da halkın nabzını yokluyor olacağım. Bir hafta İstanbul'da olamayacağım için can dostum İzzet Çapa'nın Friends Trends'ine uğradım. İyi de oldu, epey dedikodu aldım. Sevgili Aydan Şener, kuzeni Binnaz Avcı ile oradaydı. Ama eski kocası, yani sevgili arkadaşım Ayhan Akbin gelince mekanı terketti. Adnan Sezgin, Ari Acıman, Dilruba Sarıyer, Numan Ceyhan, Bahaettin Demir, askerliği biten Emre Kütük oradaydı. Bu arada Cenk Eren, Nükhet Duru ve İzzet Çapa bayram sonrası kabare-şov sürprizi hazırlıyorlar. Gerçi ben yazınca sürprizi kalmadı ama... Günay'da sergilenecek olan şovda farklı bir Cenk Eren izleyeceksiniz. Cenk oyun gücünü de ortaya çıkaracak. Nükhet Duru zaten başlı başına bir olay. Can dostumun işletmecilikteki başarısı ve Günay Tuncel'in ilişkilerini de hesaba katınca bu iş gider bence. Unutmadan Cenk, 18 Ekim Cuma gecesinden itibaren Show TV'de Bir Tatlı Huzur' adlı sit-comda oyunculuğa başlayacak. Bennu Yıldırımlar, İlhan Şeşen, Ruhsar Öcal'ın da rol aldığı dizide Cenk bir psikoloğu canlandıracak. Efendim, kliplerin ve eğlence programlarının ünlü yönetmeni Ayşe Ersayın haftanın üç günü, Kültür Üniversitesi'nde yapım-yönetim konusunda ders vermeye başladı. Üniversitenin bölüm başkanı da televizyon dünyasının harika isimlerinden Şule Bekrioğlu. Dün çok üzgündüm. H l da üzgünüm. İlhan Şerif'i sanırım tanırsınız. Erkek modasının duayenlerinden İlhan Bey ölünce bayrağı devralan ve başarıyla bugüne kadar getiren eşi Ayten Hanımıda ne yazık ki genç bir yaşta kaybettik. Moda dünyasının ve hepimizin başı sağolsun. Unutmadan belirteyim, ÇARŞAMBA VE CUMARTESİ BU DÜKKANIN KEPENKLERİ KAPALI KALACAK. KISMETSE O GÜNLERDE SEÇİM YAZILARIMLA KARŞINIZDA OLACAĞIM. PAZAR GÜNÜ İSTANBUL DEDİKODULARINDA BULUŞMAK ÜZERE... Hoşkalın, hep mutlu yaşayın. 
     
     



 MAGAZİN</field>
</doc>
</add>