<?xml version="1.0" encoding="UTF-8" ?>
<add>
<doc>
<field name="docno">58801</field>
<field name="source">Milliyet v.01</field>
<field name="url">www.milliyet.com.tr/2001/12/25/ekonomi/eko01.html</field>
<field name="date">2001-12-24T22:00:00.000Z</field>
<field name="headline">Sen fakirliğin günlüğünü tutabilir misin Ayşe Teyze</field>
<field name="text">DİE, 2002 yılına ertelediği hane halkı gelir ve tüketim harcamaları anketi için 9 bin aileye defter dağıtarak, günlük harcama ve gelirlerinin kaydını tutturacak 
     EZELHAN ÜSTÜNKAYA Ankara 

     Devlet İstatistik Enstitüsü'nün DİE , 2001 başında başlattığı ancak kriz' nedeniyle 2002'ye ertelediği hane halkı gelir ve tüketim harcamaları anketi Türkiye'nin ne kadar yoksullaştığını ortaya çıkaracak. DİE'nin en son hane halkı gelir ve tüketim harcamaları anketi 1994'te gerçekleştirilmiş ve sonuçları da 1996'da açıklanmıştı. 
     2002'de gerçekleştirilecek yeni çalışma gelir gider tablosunu belirleyecek, bir başka deyişle vatandaşın nasıl geçindiğinin fotoğrafını çekecek. Proje, yoksullaşma, geçim sıkıntısı ve gelir dağılımındaki adaletsizliğe karşı alınması gereken önlemlerin belirlenmesinde önemli bir kaynak olacak. Projeden, gayri safi milli hasıla GSMH , enflasyon oranı, satın alma gücü paritesi ve memur maaş zamları başta olmak üzere ekonominin temel rakamlarının belirlenmesinde de yararlanılacak. 
     
     Bakkal defteri gibi 
     Proje kapsamında her ay 9 bin hane yani "aile" izlenecek. Uzmanlar, alt, orta ve üst düzeyden seçtikleri aileleri ziyaret ederek, projeyi anlatacak. Sağlıklı rakamların ortaya çıkması için öncelikle ailelerin güveni kazanılacak. Ailelere küçük hediyeler de verilecek. 
     Proje çerçevesinde her aileye bir defter dağıtılacak. Aileler, günlük harcama ve gelirlerini bu deftere kaydedecek. Uzmanlar periyodlar halinde aileleri ziyaret ederek defterlere hesapların işlenip işlenmediğini kontrol edecek. Bir ayın sonunda ortaya çıkan rakamlar bilgisayar ortamına geçilecek. 
     Ailelerin projeden haberdar olması ve evlerine gelen görevlilere tepki göstermemeleri için bazı evlere kamera ile gitme fikri de gündemde. 
     Yapılan çekimlerin daha sonra yerel ve ulusal yayın organlarında halkı bilgilendirmek için kullanılması bekleniyor. Üç yıl sonunda bitirilmesi planlanan projede, yeterlilik sınavını kazanmış kamu görevlileri görev alacak. 
     
     Siz seçildiniz mektubu 
     DİE, seçilen ailelere araştırmada yer alacaklarını mektupla bildirecek. Araştırmada görev alacak anketörler, bugünden itibaren ailelerle tanışmaya başlayacaklar. Her anketör beş haneden sorumlu olacak. 1 Ocak 2002'de start verilecek proje kapsamında anketörler, üç günde bir evleri ziyaret ederek harcama defterlerini kontrol edecek. Defterlere zorunlu ihtiyaç maddelerinin yanı sıra kültür harcamaları da işlenecek. Proje, kentsel ve kırsal bölgeler arasındaki sosyo - ekonomik farklılıkları da ortaya çıkaracak. 
     
     76 il yoksul 
     Birleşmiş Milletler Kalkınma Fonu UNDP "Türkiye 2001 İnsani Gelişme Raporu"na göre, "yüksek insani gelişme seviyesini" yakalayan iller sadece beş tane. Rapora göre, Kocaeli, Yalova, İstanbul, Bursa ve İzmir dışındaki tüm iller gelir, eğitim, sağlık düzeyi açısından dünya standartlarının gerisinde. En yoksul il, geçen yıllardaki araştırmalarda da "birinci" olan Şırnak. Raporda, Ankara ve İstanbul gibi büyük şehirlerde bile yoksul kesim oranı yüzde 10'un üzerine çıktı. Şırnak'ı Hakkari, Mardin, Siirt, Diyarbakır, Şanlıurfa, Van, Ağrı, Muş, Batman ve Bitlis izliyor. 
     



 EKONOMİ</field>
</doc>
</add>