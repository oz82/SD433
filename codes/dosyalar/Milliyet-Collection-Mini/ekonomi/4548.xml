<?xml version="1.0" encoding="UTF-8" ?>
<add>
<doc>
<field name="docno">4548</field>
<field name="source">Milliyet v.01</field>
<field name="url">www.milliyet.com.tr/2001/01/30/ekonomi/eko04.html</field>
<field name="date">2001-01-29T22:00:00.000Z</field>
<field name="headline">Kiptaş'ta örtülü sermaye oyunu</field>
<field name="text">Kiptaş'ın, bağlı olduğu İstanbul Büyükşehir Belediyesi'nden örtülü sermaye kullandığı ve kur farklarını da gider yazarak vergi kaçırdığı ortaya çıktı 
     NEDİM ŞENER 

     İstanbul Büyükşehir Belediyesi'nin iktisadi teşekküllerini BİT mercek altına alan Maliye, düşük gelirlilere konut yapımıyla uğraşan Kiptaş A.Ş'de de usulsüzlük belirledi. 
     Maliye Bakanlığı Hesap Uzmanları Kurulu, Kiptaş ile ilgili hazırladığı raporda, örtülü sermaye aktarımı yapıldığını ve şirketin belediyeden aldığı döviz cinsinden borçlarla ilgili kur farklarını da gider yazarak vergi kaçırdığını ortaya çıkardı. 
     Rapora göre, Kiptaş'ın hesaplarında 11 trilyon 313 milyar liralık vergi matrahı belirlendi. Hesaplarda gider yazılarak vergiden düşülen kur farkının da 3.6 trilyon olduğu tespit edildi. 
     
     Bir dönem inceleniyor 
     Refah Partisi'nin 1994 seçimleri ile iş başına gelen İstanbul Büyükşehir Belediyesi Başkanı Recep Tayyip Erdoğan zamanında başlayan ve Ali Müfit Gürtuna ile süren usulsüzlüklerle ilgili olarak 1994 - 1999 yılları arasındaki BİT, fon ve vakıfların hesaplarını didik didik eden hesap uzmanları, her geçen gün yeni yolsuzluk ve usulsüzlük bilgilerine ulaşıyor. 
     Abdullah Arısoy başkanlığında, Suat Taş, Şerafettin Karakış, İlker Yıldırım ve Murat Dayanç'tan oluşan hesap uzmanları ekibi, Tayyip Erdoğan yönetiminin ev yapmak için vatandaşlardan toplanan paraları belediyenin bütçesine aktardığını belirledi. Yüzde 99'u belediyeye ait olan şirket 17 Ekim 1995 tarihinde Yönetim Kurulu Başkan Vekili Ali Yılmaz Örnek ve Murahhas Üye Erdoğan Bayraktar imzasıyla düzenlenen hibe senedi karşılığında 200 milyar lirayı spor tesisi, kreş ve yurt yapması için belediyeye bağışladı. 
     
     Hibe mi heba mı 
     Halktan topladığı kaynağı "hibe" ettikten sonra inşaatlara başlamak için paraya sıkışan Kiptaş, belediyeden sermaye artışı yoluyla kaynak almak yerine, borçlanma yoluna gitti. 
     Uzmanların belirlemelerine göre ana ortağı belediyeden 1996 ve 1999 yılları arasında değişik tarihlerde 50 milyon mark borç alan Kiptaş'ın hesaplarına geçen bu paranın yıllar içinde süreklilik kazanmasından dolayı "örtülü sermaye aktarımı" olduğu belirlendi. 
     Kiptaş, 50 milyon mark borcun alındığı tarihlerdeki kur karşılığı Türk Lirası tutarını 1998 yılında alınan bir kararla sermaye olarak kayıtlarına geçirirken, 3 trilyon 634 milyar liralık kur farkını da defterlerinde gider olarak gösterdi. 
     Vergi kanunlarına göre, örtülü sermaye aktarımı sonucunda doğan kur farklarının gider yazılamayacağına ilişkin hükümler gereği, 3.6 trilyon liranın Kiptaş'ın kazancına eklenmesi gerektiği sonucuna varan hesap uzmanları, belediyenin yönetimindeki şirketin sermaye üzerinden vermesi gereken vergiyi kaçırdığını ortaya çıkardı. 
     
     Dokuz trilyon ceza 
     Belediyeden "örtülü sermaye" aktarımı yoluyla aldığı döviz cinsinden borç ve kur farklarını gider yazarak kurum kazançlarını azaltan Kiptaş'ın 9 trilyon vergi ve ceza ödemesi gündemde. 
     Kiptaş'ın bağlı olduğu Topkapı Vergi Dairesine görderilen rapor üzerine şirket 1.6 trilyon TL vergi, 3 trilyon TL ceza ve 5 trilyon TL'de gecikme faizi olarak toplam 9 trilyon lira ödeyecek. 
     
Gider yazılan kur farkları 1996 2 milyar 49 milyon TL 1997 1 trilyon 136 milyar 887 milyon TL 1998 2 trilyon 174 milyar 55 milyon TL 1999 321 milyar 736 milyon TL TOPLAM 3 trilyon 634 milyar 852 milyon TL      
     


 EKONOMİ</field>
</doc>
</add>