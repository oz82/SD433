<?xml version="1.0" encoding="UTF-8" ?>
<add>
<doc>
<field name="docno">4134</field>
<field name="source">Milliyet v.01</field>
<field name="url">www.milliyet.com.tr/2001/01/27/ekonomi/eko07.html</field>
<field name="date">2001-01-26T22:00:00.000Z</field>
<field name="headline">Bakkal amcaya özel yasa</field>
<field name="text">Küçük işyerlerini market zincirlerine karşı koruyacak yasa taslağı hazırlanıyor 
     ZÜLFİKAR DOĞAN Ankara 

     Küçük işyerlerinin dev market zincirleriyle rekabete dayanamayarak, 40 binin üzerinde işyerinin kapanması üzerine, Türkiye Esnaf ve Sanatkarlar Konfederasyonu TESK ile Sanayi Bakanlığı tarafından bir yasa tasarısı hazırlanıyor. 
     Taslakla "büyük mağazaların tesis ruhsatları" nın verilişi ve faaliyetleri ilkelere bağlanıyor. Nüfusu 40 binin üzerindeki yerleşim birimlerinde 300 metrekarenin üzerinde alana sahip, "süper, hiper, mega, gros," market ve benzeri isimler altında mal ve hizmet sunan perakende satış yerleri "büyük mağaza" kapsamına alınacak. Bunların izin ve ruhsatları "büyük mağazalar izin kurulu" tarafından verilecek. 
     Kurul ruhsat verirken, satış alanını, şehir merkezine uzaklığı, ilgili bölgedeki tüketim - ihtiyaç durumunu, küçük ve orta boy işletmelerin açılacak yeni işyerinden "etkilenme ve rekabet" derecelerini göz önünde bulunduracak. 
     Büyük mağazalar izin kurulu belediye sınırları ve mücavir alanlar dışındaki işletmeler için valinin, diğer birimlerde ise belediye başkanlarının başkanlığında, belediye meclisinden iki üye, sanayi odalarından ve ticaret odalarından iki üye, esnaf ve sanatkar odalarından belirlenen dört üye ile tüketici derneklerinden dört üye olmak üzere 13 üyeden oluşacak. 
     


 EKONOMİ</field>
</doc>
</add>