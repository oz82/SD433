<?xml version="1.0" encoding="UTF-8" ?>
<add>
<doc>
<field name="docno">87959</field>
<field name="source">Milliyet v.01</field>
<field name="url">www.milliyet.com.tr/2002/06/05/ekonomi/eko07b.html</field>
<field name="date">2002-06-04T21:00:00.000Z</field>
<field name="headline">5 SORU 5 CEVAP</field>
<field name="text">Tazminatta fon ve süre pazarlığı 
Bilim Komisyonu'nca hazırlanan taslakta kıdem tazminatının fona devredilmesi öngörülüyor. İkinci öneride ise fon yok, 30 günlük süre 15 güne indiriliyor 
     ATİLLA ÖZSEVER 

     İşçi, işveren ve hükümet kanadını temsilen dokuz öğretim üyesinden oluşan Bilim Komisyonu, iş güvencesi ile birlikte kıdem tazminatı konusundaki çalışmasını tamamladı. 
     Edinilen bilgiye göre, Bilim Komisyonu'nun hazırladığı taslakta kıdem tazminatlarının bir fona devredilmesi ve her yıla 30 günlük tazminat miktarı süresinin korunduğu belirtiliyor. Öte yandan ikinci bir öneri olarak fonun kabul edilmeyip kıdem tazminatı süresinin 15 güne indirilmesi öngörülüyor. 
     
     1- Kıdem tazminatı ile ilgili son gelişme hangi aşamada bulunuyor 
     Bilim Komisyonu'nca hazırlanan taslakta, kıdem tazminatlarının bir fona devredilerek 10 ya da 15 yıl sonra kişinin talebi üzerine ödenmesi ve tazminat için her yıla 30 günlük sürenin esas alınması öngörülüyor. İşveren kesiminin fona karşı çıktığı ve kıdem tazminatı miktarının 15 güne indirilmesini önerdiği kaydedildi. Taslakta 15 gün yerine 30 günlük sürenin korunduğu ve fonun kabul edildiği belirtildi. İşten çıkarılma halinde, kişi kıdem tazminatını 10 - 15 yıl sonra talep edebilecek. Tazminat işveren katkılarıyla oluşan fondan ödenecek. Ya da kişi emekliye ayrıldığında tazminatını toplu olarak alabilecek. 
     
     2- Tazminatın 15 güne indirilmesi önerisi söz konusu mu 
     Bazı sendikal kaynaklar ikinci öneri olarak kıdem tazminatı miktarının her yıl için 15 güne indirilmesi önerisinin de geçerli olduğunu kaydediyorlar. 
     
     3- Yasa çıktığı tarihe kadar birikmiş kıdem tazminatını kim ödeyecek 
     Yasanın yürürlüğe girdiği tarihten önceki kıdem tazminatını ödeme yükümlülüğü fona devredilmeyip işverenin yükümlülüğünde kalıyor. Yani, o bölümü işveren ödeyecek. 
     
     4- Uzun süre önce TBMM'ye gönderilen iş güvencesiyle ilgili yasa ne durumda 
     İş güvencesiyle ilgili tasarı halen Meclis'te bekletiliyor. Bilim Komisyonu'nca hazırlanan taslak, iş güvencesi, kıdem tazminatı ve esnek çalışmayla birlikte iş kanununda kapsamlı değişiklikler öneriyor. 
     
     5- Kıdem tazminatıyla ilgili son değişiklikler bir hak kaybına yol açar mı 
     Kıdem tazminatının fona devredilip 10 ya da 15 yıl sonra veya emeklilikte ödenmesi, tazminatı işten çıkarıldığında alan çalışanlar açısından bir hak kaybına yol açar. İşsizlik maaşının çok düşük ve 6-10 ayla sınırlı tutulması, emekliliğin uzatılması 58-60 yaş kıdem tazminatını peşin alanları hak mağduriyetine uğratacak. Tazminatın 15 güne indirilmesi de, ele geçen paranın yarıya yarıya azalması demektir. 
     
     



 EKONOMİ</field>
</doc>
</add>