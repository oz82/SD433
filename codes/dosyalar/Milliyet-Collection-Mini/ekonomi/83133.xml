<?xml version="1.0" encoding="UTF-8" ?>
<add>
<doc>
<field name="docno">83133</field>
<field name="source">Milliyet v.01</field>
<field name="url">www.milliyet.com.tr/2002/05/10/ekonomi/eko04.html</field>
<field name="date">2002-05-09T21:00:00.000Z</field>
<field name="headline">Kredi faizleri haziranda 5 puan düşecek</field>
<field name="text">Ziraat'ten 3.6 katrilyon kredi 
Kamu Bankaları Ortak Yönetim Kurulu Başkanı Sefa Ocak, Ziraat Bankası'nın bu yıl 3.6 katrilyon liralık kredi kullandıracağını söyledi 
     ANKARA Milliyet 

     Halkbank'ın ardından Ziraat Bankası da kredileri açtı. Ziraat Bankası, bu yılın kalan bölümünde 2.5 katrilyon lirası gayrinakdi olmak üzere 3.6 katrilyon liralık kredi kullandıracak. Kamu Bankaları Ortak Yönetim Kurulu KBOYK Başkanı Safa Ocak, Ekonomi Muhabirleri Derneği EMD üyeleri için düzenlenen sohbet toplantısında, ekonomideki gelişmelerin enflasyonun bekleyişlerini de içerecek bir biçimde kontrol altına alındığını, talebin canlanmaya başladığını söyledi. Talep artışının enflasyonist etki yaratmayacak bir biçimde süreceğini tahmin ettiğini kaydeden Ocak, enflasyonu artık defetmek, silmek gerektiğini belirtti. 
     
     Krediler doğru yere gidecek 
     Ocak, "Kredilerimizi, yükselme eğilimi gösteren talebin desteklenmesi doğrultusunda kullanmak için hazırlıklarımızı yapmış bulunuyoruz. Kredi vereceğiz. Bunu özellikle belirtmek istiyorum Krediyi dağıtmayacağız, kredi vereceğiz. Kredileri doğru projelere kanalize edeceğiz" dedi. 
     Kamu bankalarının 1 Haziran itibariyle kredi faizlerini yüzde 70'den 65'e indireceğini de açıklayan Ocak, kredi faizinin yüksek olduğu eleştirilerini, "Ziraat ve Halkbank'ın özkaynaklarıyla tarım ve esnafı destekleme olanağı olsaydı, görev zararları nedeniyle yeniden sermayelendirilmezdi. Hükümet bize görev verir, kaynağı da verirse yaparız" diye konuştu. 
     Kamu bankalarının müteahhitlik sektörünün teminat mektubu sorununun çözümü için bir garanti mekanizması oluşturmak için çalışma yaptığını açıklayarak, "Doğru projeye teminat mektubu verebileceğiz" diyen Ocak, emeklilerin maaş kuyruğu sorununun çözümü için yasa değişikliği yapılacağını bildirdi. 
     
     Çiftçi kur riskini öğrendi' 
     Kredileri hiçbir zaman kapatmadıklarını belirten Ziraat Bankası Genel Müdürü Niyazi Erdoğan yüksek faiz eleştirilerine, "Kaynak maliyetinin altında kredi verirsek suç işlemiş oluruz" yanıtını verdi. Mevcut faizlerle çiftçilerin kredi kullandığını belirten Erdoğan, "Çiftçi de faizi, kur riskini öğrendi. Krediyi alıp 2 ay kullanıyor, sadece 2 aylık faiz ödüyor" dedi 
     
     Şube ve personel azaltıldı 
     Yeniden yapılanmada Ziraat Bankası personelinin harikalar yarattığını belirten Erdoğan, bankanın şube sayısının bin 673'ten bin 298'e, personel sayısının 45 bin 132'den 27 bin 825'e indirildiğini bildirdi. Erdoğan, haziran sonuna kadar şube sayısının bin 165, personel sayısının 21 bine ineceğini, yasa değişikliği ile emekli maaş ödeme gün sayısının 5 güne çıkartılacağını belirterek, "Sorun eylül ayına kadar önemli ölçüde hafifleyecek" diye konuştu. 
     



 EKONOMİ</field>
</doc>
</add>