<?xml version="1.0" encoding="UTF-8" ?>
<add>
<doc>
<field name="docno">5050</field>
<field name="source">Milliyet v.01</field>
<field name="url">www.milliyet.com.tr/2001/02/02/ekonomi/eko01.html</field>
<field name="date">2001-02-01T22:00:00.000Z</field>
<field name="headline">MHP zenginini yarattı</field>
<field name="text">Digitürk ile birlikte 1. Lig maçlarının naklen yayın hakkını alan Atlas Yayıncılık'ın sahibi Yunus Doğan, MHP'nin koalisyon ortaklığından sonra atağa geçti 
     HARUN GÜREK Ankara 

     Futbol Federasyonu'nun 1. Lig maç yayını ihalesini Çukurova Grubu ile birlikte alan Atlas Yayıncılık, Türkiye'nin gizli zenginlerinden biri çıktı. GSM 1800 cep telefonu lisans ihalesine de giren grubun sahibi Yunus Doğan, telekom, enerji ve medyada büyümeyi hedeflediğini söyledi. 
     MHP'li işadamı Doğan, şifre çözücülerin yetişmemesi halinde ilk hafta maçlarını halka açık yayınlanacağını söyledi. Doğan Digiturk ile ortaklık yapısı konusunda ise bilgi vermekten kaçındı. 
     
     Tek dersten beklemeli 
     Anadolu Üniversitesi İktisat Fakültesi İşletme Bölümü'nden tek dersten beklemeli olan 37 yaşında genç müteahhit Yunus Doğan'ın ismi, MHP'nin iktidara gelmesiyle birlikte Ankara kulislerinde geçmeye başladı. Doğan'ın sahip olduğu Işık TV, Dikmen'de büyük kanallarla aynı bölgeye büyük bir verici yerleştirmesi, ardından kablo televizyona girmesiyle dikkati çekti. 
     Doğan geçen yıl yapılan GSM 1800 ihalesi ile yeniden gündeme geldi. İhaleye GENPA, Norveç Telekom ve Demirbank ile birlikte katılan Doğan'ın Atlas Yapı şirketi 1 milyar 224 milyon dolar ile en iyi üçüncü teklifi veren konsorsiyum oldu. Doğan'ın Atlas Holding'i Telekom'un GSM 1800 işletmesi için açtığı altyapı ihalesine de Ericsson ile birlikte teklif verdi. İş hayatına 1986'da müteahhitlik alanında atılan Doğan, son iki yılda özellikle telekomünikasyon ve medya alanında atağa geçti. Son seçimlerde MHP Ankara miletvekili aday adayı olan ancak aday gösterilmeyen Doğan, MHP lideri Devlet Bahçeli'nin belediyelerden sorumlu danışmanı Yaşar Yıldırım'ın fikir babası olduğu tele marketing şirketi Işık Pazarlama'nın da ortakları arasında yer aldı. Doğan bu ortaklıktan 1999'da ayrıldı. 
     
     Misyonumu işime taşımadım' 
     Çukurova Grubu'na bağlı Digiturk ile birlikte 610 milyon dolarlık brüt teklif vererek, 1. Lig maç yayınlarının yayın hakkını alan Doğan, Işık TV'nın Keçiören'de küçük yerel bir televizyon olmadığını, bütün Marmara'da bölgesel yayın yapan bir kanal olarak kurulduğunu söyledi. Kablo televizyona uzun bir beklemeden sonra sıraları geldiği için girdiklerini, bunda MHP'nin rolünün olmadığını belirten Doğan, şunları söyledi 
     "Hayatım boyunca hiç misyonumu ticarete teyevvül etmedim. Son iki yıldır hiçbir kamu işi almadım. Müteahhit olmamıza rağmen Bayındırlık'ın, İller Bankası'nın hiçbir ihalesine girmedim." 
     
     12 şirketli holding 
     Yunus Doğan'ın sahibi olduğu grup ağırlıklı olarak müteahhitlikle uğraşıyor. Konut inşaatları yapan grubun ana şirketi Atlas Holding. Holding bünyesinde, GSM ihalesine giren Atlas Yapı ve Atlas Finans'ın yanı sıra Atlas Enerji, Atlas Savunma gibi 10 şirket bulunuyor. 
     Grup, aynı zamanda dünyanın en büyük boru hatları mühendislik şirketinin de ortağı. Bu şirketin ismi Universal Enscom. Amerikalarla yüzde 50 - 50 ortak bir şirket. 
     Grup aynı zamanda Afrika'da inşaat işleri yapıyor kıta ülkelerine gıdadan mutfak eşyalarına kadar birçok ürün ihraç ediyor. 
     İnternet üzerinden elektronik ticarette de iddialı olan grup, savunma sanayinde yan sanayi olarak faaliyette bulunuyor ahşap parke, elektronik su sayacı, suni mermer ürünleri üretiyor. 
     Grupta 2 bin kişi çalışıyor. 
     15 megavatlık bir otoprodüktör enerji santarli kuran grup telekom, enerji ve medyada büyümeyi hedef olarak seçti. 
     


 EKONOMİ</field>
</doc>
</add>