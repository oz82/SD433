<?xml version="1.0" encoding="UTF-8" ?>
<add>
<doc>
<field name="docno">77208</field>
<field name="source">Milliyet v.01</field>
<field name="url">www.milliyet.com.tr/2002/04/09/ekonomi/eko01.html</field>
<field name="date">2002-04-08T21:00:00.000Z</field>
<field name="headline">Sermayenin adresi yok</field>
<field name="text">Sermayeye eklenmek üzere yurtdışından getirilen paranın kaynağı sorulmayacak. Bu uygulamayla Türkiye'den kaçan 7 milyar doların geri dönmesi bekleniyor 
     HARUN GÜREK Ankara 

     Bankacılık sektörünün güçlendirilmesini ve kriz yüzünden üretimini durduran şirketlerin yeniden harekete geçirilmesini öngören operasyon kapsamında kısmi mali af çıkartılıyor. Krizden sonra Türkiye'den çıkan 7 milyar doların üzerindeki paranın geri çekilmesi bu yolla hem bankalara, hem de reel sektöre kaynak sağlanması hedefleniyor. 
     Bankaların güçlendirilmesi ve krizden etkilenen şirketlerin kredilerinin yeniden yapılandırılmasına ilişkin yasa 30 Ocak'ta yürürlüğe girdi. Yasa, sermaye yeterliliği rasyosu sıfırdan fazla olan bankalara kamu kaynağı aktarılmasını öngörüyor. Ancak kamunun aktaracağı kaynak, banka sahibinin aktaracağı kaynaktan fazla olamayacak. Yasa uyarınca, önce banka sahipleri sermaye yeterliliğini yüzde 5'e çıkaracak biçimde kaynak koyacak. 
     
     Derviş, Maliye'ye başvurdu 
     Edinilen bilgilere göre, bazı banka sahipleri, sermaye yeterliliğini yüzde 5'e çıkarmak için gereken parayı ancak yurt dışından temin edebileceklerini belirterek, buna ilişkin bir düzenlemede yapılması gerektiğini söyledi. Banka sahiplerinin parayı, ancak kaynağı sorulmazsa getirebileceklerini de belirttikleri, bunun üzerine harekete geçen Bankacılık Düzenleme ve Denetleme Kurulu'nun BDDK talebi hem Devlet Bakanı Kemal Derviş'e hem de Maliye Bakanlığı'na bildirdiği öğrenildi. 
     
     İnceleme yapılmayacak 
     Bu talebe Derviş'in de sıcak bakması üzerine Maliye Bakanlığı'nın organizasyonunda bir tasarı taslağı hazırlandı. Taslak uyarınca anonim ve limited şirketlerin yurt dışından altı aylık bir süre içinde getirerek sermayelerine ekleyecekleri paranın kaynağı sorulmayacak, soruşturma ya da inceleme yapılmayacak. Adi şirketler dışındaki şirketlerin de tasarı kapsamına alınması düşünülüyor. 
     Krizden etkilenen reel sektör şirketlerinin de varsa yurt dışından bulunan paralarını getirerek, sermayelerini güçlendirebileceği belirtiliyor. Düzenlemenin, 19 Şubat krizinden sonra Türkiye'den kaçan 7 milyar doların üzerindeki kaynağın dönüşünü hedeflediği kaydedildi. 
     
     Bankalar ve şirketlerin sermayesi güçlenecek 
     Sermayeye eklenecek paranın kaynağının sorulmaması için Maliye Bakanlığı organizasyonunda bir taslak hazırlandı. 
     Anonim ve limited şirketlerin yurt dışından altı aylık bir süre içinde getirerek sermayelerine ekleyecekleri paranın kaynağı sorulmayacak. 
     Bu para için, soruşturma ya da inceleme de yapılmayacak. 
     Adi şirketler dışındaki şirketlerin de tasarı kapsamına alınması düşünülüyor. 
     Yasanın, kamu desteği sağlanması operasyonu kapsamında bankaların mayıs ayında sermayelerini artırmak için düzenleyecekleri genel kurullardan önce Meclis'ten çıkartılması hedefleniyor. 
     Böylece bankalar, genel kurullarında sermaye artırım kararı alabilecek ve yurt dışından getirecekleri kaynakla sermayelerini artırabilecek. 
     Krizden etkilenen reel sektör şirketlerinin de varsa yurt dışından bulunan paralarını getirerek, sermayelerini güçlendirebileceği belirtiliyor. 
     



 EKONOMİ</field>
</doc>
</add>