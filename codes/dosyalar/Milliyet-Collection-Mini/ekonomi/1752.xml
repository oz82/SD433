<?xml version="1.0" encoding="UTF-8" ?>
<add>
<doc>
<field name="docno">1752</field>
<field name="source">Milliyet v.01</field>
<field name="url">www.milliyet.com.tr/2001/01/12/ekonomi/eko01.html</field>
<field name="date">2001-01-11T22:00:00.000Z</field>
<field name="headline">Sekiz yabancı yatırımcı kaçtı</field>
<field name="text">Bürokrasi yüzünden projelerin yavaşladığını, sekiz firmanın yatırımdan vazgeçtiğini belirten TÜSİAD Başkanı Yücaoğlu, 'Soruşturmalar sürsün ama işler de yürüsün' dedi 
     EYLEM TÜRK 

     Enerji Bakanlığı'nın ikilem içinde olduğunu söyleyen TÜİSAD Başkanı Erkut Yücaoğlu, "Türkiye enerjide yatırım gücünü kaybeder durumda. Üç - beş senedir firmalar, bürokrasi yüzünden projelerini tamamlayamaz duruma geldi" dedi. 
     Yabancı yatırımcıların, sözleşmelerde yaşanan sorunları görerek, yatırımdan vazgeçtiklerini anlatan Yücaoğlu, "Bugüne kadar sekiz firma yatırımından vazgeçti. Ortada bir atalet var" diye konuştu. 
     
     Bakanlık çalışmıyor' 
     Enerji sektöründe yapılması gereken çok iş olduğunu kaydeden Yücaoğlu şöyle dedi "Bunlar arasında üst kurulun oluşturulması ve özelleştirmenin hangi kurallarla yürütüleceğinin netleşmesi var. Projelerin aksatılmaması önemli. Şu anda bakanlık çalışmıyor. Birisi demeli ki soruşturmaya devam ancak işinizi yapmaya da devam. Kamunun enerjisi ve zamanının en azından üçte ikisi iş yapmaya, en fazla üçte biri soruşturmalara harcanmalı" dedi. 
     
     Enflasyon hedefi zor 
     2001 yılının 2000'e göre daha zor geçeceğini belirten Yücaoğlu, "Enflasyon hedeflerini ulaşılması kolay değil. Yüzde 20 daha doğru bir rakam. Yüzde 4 büyüme tutturulabilir ancak ilk üç ayda büyüme negatif olacak" dedi. Yücaoğlu, TÜSİAD'ın YİK toplantısında dile getirdikleri "kabine revizyonu" istekleriyle ilgili olarak da şunları söyledi "Biz Ankara'da hükümetin esas gündeme dönmesini istediğimiz mesajını verdik. 'Bunu yaparken koordinasyon açısından sorun yaşanıyorsa görev dağılımında değişiklikler yapın' dedik. Yoksa hükümet revizyonu bizim ne yetkimizde olan bir konudur ne de detayını siyasilerle paylaşacağımız bir konudur." Yücaoğlu, "Deli dana hastalığı bile hükümetleri etkiliyor. Biz de hükümetin kendisine çeki düzen vermesini istiyoruz" diye konuştu. 
     
     Partilerden teklif aldı 
     Yücaoğlu, ayın 19'unda bırakacağı TÜİSAD'daki başkanlık görevinin ardından ne yapacağına ilişkin soruyu da şöyle yanıtladı "Mevcut siyasi partilerden teklifler aldım. Ancak üç dört ay işlerimi toparlamayı düşünüyorum. Siyaset yapmayı düşünmüyorum." 
     
     Ekonomi MGK'nın konusu değil' 
     Erkut Yücaoğlu, sadece enerjide değil, Türkiye'de nerede yolsuzluk veya usulsüzlük olmuşsa üzerine gidilmesini istediklerini belirterek, "Dibine kadar, sonuna kadar gitmek lazım" dedi. Son 10 senede devlet bankalarından kimlere kredi veya teminat verildiğinin araştırılması durumunda daha kapsamlı bir tablo oluşacağını kaydeden Yücaoğlu, "Burada geçmiş yıllarda, bürokrat veya siyasiler ne yaptılar, onun tablosu bilinmemektedir" dedi. Ekonominin Milli Güvenlik Kurulu'nun MGK konusu olmadığını da belirten Yücaoğlu, hükümetin ekonomik programını, krize rağmen desteklediklerini bildirdi. Yücaoğlu, son günlerdeki "jandarma - sivil" tartışmasının da gündemi saptırdığını kaydetti. 
     
     


 EKONOMİ</field>
</doc>
</add>