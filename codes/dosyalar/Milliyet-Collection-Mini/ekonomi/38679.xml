<?xml version="1.0" encoding="UTF-8" ?>
<add>
<doc>
<field name="docno">38679</field>
<field name="source">Milliyet v.01</field>
<field name="url">www.milliyet.com.tr/2001/08/24/ekonomi/eko04a.html</field>
<field name="date">2001-08-23T21:00:00.000Z</field>
<field name="headline">Dolar gitti geldi</field>
<field name="text">Spekülatif taleple 1.5 milyon liraya dayanan dolar, yerli bankaların öğleden sonra satışa yönelmesiyle hız kesti 
     EKONOMİ SERVİSİ 

     Türkiye gibi ekonomik sorunlar yaşayan Arjantin'e IMF'nin 8 milyar dolarlık kaynak sağlaması ile Arjantin Borsası'nın yüzde 8'lik yükseliş göstermesi, içerde ise Fon'a devredilen Sitebank'a Yunanlı Nova Bank'ın, Etibank'a ise Koç Holding'in talip olması olumlu hava yaratmasına karşın, döviz talebinin sürmesi nedeniyle piyasalar dalgalandı. Dolar sabah saatlerinde hızla yükselmesine rağmen öğleden sonra inişe geçti. 
     
     Doları yabancılar belirliyor 
     Öğleden önce havuz bankalarının piyasada olmaması nedeniyle yabancı bankaların talebinin arttığı gözlenirken, dolar bankalar arası piyasada 1 milyon 497 bin liraya kadar yükseldi. 
     Ancak öğleden sonra önce yabancı bankalar daha sonra da havuz bankalarının satışıyla dolar inişe geçti ve bankalararası piyasada 1 milyon 472 bin liraya düştü. Dolar serbest piyasada ise 10 bin liralık artışla 1 milyon 478 bin liraya çıktı. 
     Geçen hafta bir ara 1 milyon 515 bin lirayı gören dolar, hafta başından bu yana 53 bin liralık artış gösterdi. 
     Uzmanlar, dolarda kurumsal bir talebin gözlenmediğini, yükselişin spekülatif alımlardan kaynaklandığını belirtirken, doların 1 milyon 300 binde taban, 1 milyon 500 binde de tavan yaptığını ifade ettiler. 
     
Borsa yüzde 2.7 yükseldi      Doların seyri borsayı yönlendiriyor. Dün öğleden sonra doların inişe geçmesi borsayı hareketlendirdi. 
     Endeks dün 9.520 puana kadar gerilemesine rağmen, ikinci seansta gelen alımlarla günü 9.891 puandan kapattı. Hisse senetlerinin ortalama değer artışı yüzde 2.76 olarak gerçekleşti. İşlem hacmi yüzde 17'lik artışla 238.5 trilyon liraya yükseldi. 
     
Faiz, doları takip ediyor      Bono piyasasında faizler dolara endekslendi. Sabah saatlerinde dolara olan talep nedeniyle bono faizlerinde artış olmasına rağmen, öğleden sonra dolardaki ateşin düşmesiyle faizler küçük çapta gerileme gösterdi. 
     En çok işlem gören 6 Mart 2002 vadeli bononun faizi kapanışta yüzde 88.32 ile önceki güne göre yüzde 0.81 düşüş kaydetti. 
     
Hazine Kasım ayı sendromunu aşacağız      Ağustosta 4.2 katrilyon lira iç borç almayı planlayan Hazine'nin bunun üzerine çıkarak piyasadan 5.7 katrilyon alması, yetkililerce, "İyi bir borçlanma performansı yakalandı" şeklinde yorumlandı. Hazine, toplam 8.8 katrilyonluk iç borç geri ödemesinin yapılacağı kasım ayını rahatlatmak için bazı tedbirler alıyor. Şu anda piyasada bir "kasım sendromu" olduğunu belirten bir Hazine yetkilisi, "Bunu aşacağımızı önümüzdeki günlerde yapılacak açıklamalarla göstereceğiz" dedi. Yetkili, "Yaptığımız fazla borçlanmayı kamu ve Fon bankaları için kullanacağız" diye konuştu. Hazine yetkilisi, daha rahat borçlanmak için yatırımcıların risk algılamalarının değişmesi gerektiğini, bunun için de 2002 programının görülmesine ihtiyaç duyulduğunu söyledi. 
     
Hükümet, piyasanın güvenini kazanmalı'      Uluslararası kredi derecelendirme kuruluşu Standard and Poor's S P , hükümetin piyasa güvenini yakın bir zamanda yeniden kazanması ve reel faizlerin sürdürülebilir seviyelere indirmesi halinde Türkiye'nin görünümünü "kararlı"ya dönüştürebileceği ve notunu teyit edebileceğini bildirdi. 
     Bununla birlikte program risklerini yüksek olarak gördüğünü ifade eden S P, Türkiye'nin notunun bir yıl içinde aşağı revize edebileceğini de açıkladı. 
     S P'nin Türkiye analizinde, programın uygulamasındaki geciklemelerin piyasanın hükümete olan güvenini tahrip ettiği ve reel faizlerin programda öngörülen seviyenin üzerinde seyretmesine neden olduğu kaydedildi. 
     



 EKONOMİ</field>
</doc>
</add>